---
templateKey: omnie-page
title: O mnie
thumbnail: /img/omnie.jpg
description: Dzień dobry!
---
![null](/img/omnie.jpg)

Nazywam się Marta Pyskło. Jestem neurologopedą, pedagogiem specjalnym, nauczycielem techniki mowy i emisji głosu. Swoje wykształcenie zdobywałam na warszawskich uczelniach: Akademii Pedagogiki Specjalnej, w Wyższej Szkole Psychologii Społecznej oraz na Uczelni Łazarskiego. Ponadto nadal dawkuję sobie nowe porcje wiedzy, w postaci szkoleń i kursów, by jak najlepiej pomóc małemu i dużemu człowiekowi. Uczyłam się od najlepszych specjalistów, a są to m.in.: prof. AT Stanisław Górka, prof. AT Ryszard Olesiński, dr Svetlana Butska, dr Jacek Wasilewski, Maria Bończykowa, Bożena Targosz, Magdalena Kędzior, prof. Zbigniew Tarkowski, dr Ewa Jeżewska-Krasnodębska, dr Ewa Winnicka, Agnieszka Borowiec, dr Barbara Sambor i wielu innych…

Na swoich zajęciach porzucam stolik na rzecz pracy z całym ciałem. Lubię łamać strerotypy. Nie jestem ortodoksem – w swojej pracy dążę do stanu optimum, w którym staram pogodzić się automatyzację zdrowych nawyków i poczucie komfortu pacjenta. 

Moim wielkim zaineresowaniem cieszą się prymarne funkcje układu orofacjalnego. Lubię zaglądać ludziom do buzi, ale tylko za ich pozwoleniem. Z uwagą przyglądam się budowie i funkcjonowaniu układu żucia i stawom skroniowo-żuchwowym. Świadomie nawiązuję współpracę z innymi specjalistami – psychologami, fizjoterapeutami, czy ortodontami. Dzięki temu, moi klienci otrzymują kompleksową pomoc na najwyższym poziomie. 

Moją pasją jest emisja głosu i doskonalenie techniki mowy, które wykorzystywane są w różnych dziedzinach życia, głównie przez dorosłych.

Z powodzeniem prowadzę zajęcia z dziećmi w różnym wieku z rozmaitymi zaburzeniami mowy. Doceniam pracę z dorosłymi, bo to ona daje możliwość rozwoju logopedycznych czarów, bez użycia zabawek. 

Prowadzę prywatną praktykę oraz współpracuję z Niepublicznym Ośrodkiem Terapeutycznym „Przystań Szkraba” w Warszawie. 

Kiedy nie pracuję, staram się opanować trudną sztukę odpoczynku. Tworzę wokół siebie chaos i specjalizuję się w panowaniu nad nim. Bez dobrych ludzi czuję się jak ryba bez wody. Upieram się, że kiedyś się wyśpię i napiszę książkę. Czytam Tolkiena, kiedy mam czas – rysuję, a ostatnio gotuję, testując nowe przepisy.
Nie mogłabym żyć bez muzyki – to moje uzależnienie. Żałuję, że nie mogę częściej podróżować, zwłaszcza w góry i do Włoch. Jestem miłośniczką dobrego kina i seriali Netflixa.

## Projekt Mowa to moje dziecko, które puszczam w świat z przesłaniem, że logopedia nie musi być nudna i jest dla każdego! Chcę szerzyć świadomość, obalać mity i w przystępnej formie mówić o logopedii.

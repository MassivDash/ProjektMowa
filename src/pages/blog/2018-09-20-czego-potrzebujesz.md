---
templateKey: blog-post
title: Czego potrzebujesz...
date: 2018-09-20T13:39:54.278Z
thumbnail: /img/sheep-2372148_1920.jpg
description: ...by mówić?
tags:
  - ciało
  - mowa
  - logopedia
  - komunikacja
  - rozwój mowy
---
Zastanawiałeś się kiedyś co jest potrzebne byś mówił? Czasem traktujemy niektóre sprawy w sposób tak oczywisty, że nie zdajemy sobie sprawy jak skomplikowanym i genialnym mechanizmem jest nasze ciało. Ba, całe życie!

Próbowałeś mówić mając na uszach słuchawki z głośną muzyką? Wszyscy wtedy ze śmiechem Cię uciszają (albo bez śmiechu). Teraz będzie kontrowersyjnie – a kiedy byłeś pijany? No dobra, skoro nigdy nie byłeś, to na pewno widziałeś pijanego człowieka. Błoga wiotkość mięśni czyniła z jego mowy dość zabawne zjawisko. Ale na pewno miałeś kiedyś tak zajęte myśli różnymi sprawami, że zwróciłeś się do osoby obok siebie innym imieniem niż posiada. Na przykład do swojej nauczycielki w szkole powiedziałeś „babciu”? Ja taką wpadkę zaliczyłam.☺ I z całą pewnością miałeś kiedyś znieczulenie u dentysty! Ja bez niego nie siadam na fotel. Robienie min ze znieczuleniem - polecam spróbować.

O czym ja piszę? Ano o niektórych fundamentach mowy. O tych rzeczach, bez których ona nie może się rozwinąć. Nie będziemy się we wszystkie mocno zagłębiać, opowiem Wam o kilku z nich. Z całą pewnością jednak, chcę podkreślić, że do rozwoju mowy potrzebne są:

\- prawidłowy słuch – byśmy mogli odbierać i nadawać; słyszeć siebie i innych;

\- myśl, intencja komunikacyjna – dobrze wiedzieć, co chce się powiedzieć i czy w ogóle się chce oraz zauważa potrzebę mówienia i komunikowania się z innymi;

\- umiejętności naśladowcze - bo się wielu nowych umiejętności uczymy się najczęściej przez naśladowanie;

\- prawidłowa budowa i praca aparatu artykulacyjnego – inaczej brzmi człowiek z mocno wysuniętą żuchwą (przodozgryzem, przodożuchwiem), a inaczej kiedy wkłada język między zęby podczas mówienia;

\- podobnie z budową i pracą aparatu fonacyjnego - fałdy głosowe powinny być w doskonałym stanie, by wziąć udział w produkcji zdrowo brzmiącego dźwięku;

\- prawidłowy oddech – prawidłowy? To nie wystarczy, że po prostu oddycham?  Nie. ☺

Zaraz, zaraz - czyli mowa, to nie tylko “produkcja” tego otworu, który znajduje się między nosem a podbródkiem? 
Co więcej! W całym procesie jej powstawania (nawet wtedy, kiedy prosisz o bułki w sklepie) bierze udział całe ciało. Nie tylko mózg i wszystkie jego funkcje zawiadowcze, nie tylko język w jamie ustnej i wyczulone uszy. Całe ciało. Bo nie jesteśmy fragmentaryczni. Jesteśmy całością. Jedna część ciała wspiera drugą i nierzadko od siebie zależy. Nasze ciało jest fascynujące! Dotkniemy nieco tej fascynacji w następnym poście.
